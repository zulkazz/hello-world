# hello-world
ucze sie gita
Aktywność fizyczna jest nieodłącznym elementem życia każdego człowieka. Każdy z nas uprawia ją w takim stopniu, na jaki pozwalają mu możliwości jego ciała, ale i czas, warunki życia, czy własne preferencje i wyznawane wartości. Uważam, iż temat mojej pracy jest ważny ze względu na specyfikę czasów, w których przyszło żyć kolejnym pokoleniom, coraz częściej bowiem mówi się o zbyt małej aktywności fizycznej wśród małych dzieci. Czas wolny uczniów w młodszym wieku szkolnym w coraz większym stopniu jest dominowany przez  gry komputerowe czy tablety i jest w nim coraz mniej czasu na aktywność fizyczną. Również w szkołach można zaobserwować znacznie mniejsze przywiązywanie wagi do aktywności fizycznej uczniów niż miało to miejsce jeszcze kilkanaście lat temu. Moje badania mają zatem zwrócić uwagę na istotność wychowania fizycznego we wspomaganiu  rozwoju dzieci w młodszym wieku szkolnym.
Przed rozpoczęciem studiów na Uniwersytecie Wrocławskim, uczęszczałam do dwuletniej szkoły policealnej na kierunku opiekunki dziecięcej. Przez dwa lata uczyłam się o tym, w jaki sposób pierwsze dni, miesiące i lata życia małego dziecka wpływają na jego dalszy rozwój i przyszłość. Każda jego aktywność lub jej brak, miała przeniesienie na dalszy rozwój jego poszczególnych umiejętności, kształtowanie się postaw, wartości i charakteru. Następnie jako studentka Uniwersytetu Wrocławskiego na kierunku Pedagogiki, udałam się na obowiązkowe zajęcia wychowania fizycznego organizowane przez uczelnię. Na zajęciach z Aikido, poznałam mnóstwo osób w przedziale wiekowym około 20-25 lat, które posiadały ogromne braki w sferze fizycznej i ruchowej. Przez to, że Aikido stało się moją pasją a system studiowania zezwalał na kolejne darmowe semestry wychowania fizycznego w ramach studiów, uczęszczałam na wiele semestrów zajęć ruchowych z tej dziedziny ruchu. Na każdym semestrze i w każdej grupie, do której uczęszczałam, większość studentów, którzy ze względu na swój wiek powinni być w świetnej kondycji fizycznej, mieli wielkie zaległości w sferze ruchowej. Gdy obserwowałam młodych ludzi, nie potrafiących umiejętnie przeczołgać się na brzuchu na drugą stronę sali, wlokąc bezwładnie część swojego ciała po macie do ćwiczeń, zrozumiałam, że nie jest to przyczyną ich niepełnosprawności ruchowej, gdyż przyszli na świat jako w pełni zdrowi ludzie. Przyczyną tego było oczywiste zaniedbanie ich aktywności ruchowej, w wieku od urodzenia, do aktualnego stanu.
Dzięki otrzymanej wcześniej edukacji o rozwoju małego dziecka od początku jego urodzenia oraz własnych obserwacji efektów zaniedbania sfery fizycznej przez ludzi dorosłych, upewniłam się w przekonaniu, jak ważna jest aktywność ruchowa w życiu człowieka, tym bardziej prawidłowo poprowadzona wśród dzieci w młodszym wieku szkolnym. Wychowanie fizyczne jest bowiem pierwszym, regularnie poprowadzonym i usystematyzowanym ciągiem zajęć z aktywności ruchowej, z jakim ma styczność dziecko w młodszym wieku szkolnym. Od jakości jego poprowadzenia oraz możliwości jakie dostarcza ono dziecku w tym wieku, zależeć może dalsze nastawienie dziecka w młodszym wieku szkolnym, do aktywności ruchowej.
Praca składa się z pięciu rozdziałów. Rozdział pierwszy ma na celu opisanie na czym polega rozwój w świetle psychologii rozwojowej oraz opisanie rozwoju psychomotorycznego dziecka w młodszym wieku szkolnym. Na podstawie literatury przedmiotu opisany został zarówno rozwój motoryczny jak i percepcyjny i poznawczy. Poszczególne podrozdziały traktują również o tym, w jaki sposób rozwija się myślenie, emocje i komunikacja u dzieci w młodszym wieku szkolnym, oraz w jaki sposób kształtuje się ich osobowość, temperament i budowanie własnej samooceny. 
Rozdział drugi przytacza informację na temat edukacji i wspomagania rozwoju dziecka w młodszym wieku szkolnym. Ma on w swoim zakresie treści na temat dojrzałości szkolnej dziecka, metod i technik pracy z dzieckiem, zakres treści programowych oraz organizacji środowiska w edukacji dziecka w młodszym wieku szkolnym. Ważnym punktem tego rozdziału jest też opis roli, zadań i kompetencji nauczyciela w edukacji wczesnoszkolnej. 
Rozdział trzeci traktuje o całości edukacji fizycznej dzieci w młodszym wieku szkolnym, jej celach w nauczaniu początkowym oraz roli jaką spełnia ruch w rozwoju percepcyjnym, emocjonalnym i społecznym dzieci w tym wieku. Dodatkowo rozdział zawiera cześć traktującą o wychowaniu fizycznym jako części wychowania zdrowotnego. Rozdział opisuje także metody i techniki stosowane podczas zajęć wychowania fizycznego oraz rolę nauczyciela wychowania fizycznego we wspomaganiu rozwoju dzieci w młodszym wieku szkolnym. 
W rozdziale czwartym opisane zostały metodologiczne podstawy prowadzonych przeze mnie badań, z uwzględnieniem czy jest cel i problematyka badań, metoda badawcza jak również techniki i narzędzia badawcze. W tym rozdziale został także opisany teren i organizacja przeprowadzonych badań. 
Rozdział piąty ma na celu przedstawienie i interpretację zebranego materiału badawczego oraz podsumowania wyników przeprowadzonych przeze mnie badań.
	W ramach planowanych przeze mnie badań zrealizowane zostały różne problemy badawcze, związane głównie z tematyką wychowania fizycznego, rozwoju fizycznego, percepcyjnego i motorycznego dzieci w wieku wczesnoszkolnym, metod oraz technik stosowanych podczas zajęć wychowania fizycznego w szkołach oraz roli nauczyciela w procesie wspomagania rozwoju percepcyjno-motorycznego dzieci w młodszym wieku szkolnym. Mam nadzieję, iż napisana na podstawie literatury przedmiotu część teoretyczna jak i zebrany i zinterpretowany przeze mnie materiał z przeprowadzonych badań jest w stanie przekonać czytelnika o dużym znaczeniu wychowania fizycznego dla wszechstronnego i harmonijnego rozwoju dziecka w młodszym wieku szkolnym.
